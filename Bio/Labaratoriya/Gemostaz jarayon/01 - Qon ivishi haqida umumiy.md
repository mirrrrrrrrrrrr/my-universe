Qon ivish jarayoni (gemostaz) — organizmning qon ketishini to‘xtatish va qon aylanish tizimining yaxlitligini saqlash uchun muhim fiziologik jarayon. 

U 3 asosiy bosqichdan iborat:

➢ Vazospazm – qon tomirlari shikastlanganda reflektor tarzda torayishi natijasida qon oqimining sekinlashishi.

➢ Trombositlar agregatsiyasi – shikastlangan joyga trombotsitlar yopishib, bir-biriga bog‘lanadi va birlamchi tromb hosil qiladi.

➢ Koagulyatsiya – qon plazmasidagi koagulyatsiya faktorlarining faollashishi natijasida fibrin tolalari hosil bo‘ladi va ular trombotsitlar bilan birgalikda mustahkam tromb hosil qiladi.

Qon ivish faktorlari

➢ Qon ivish jarayonida jami 13 ta koagulyatsiya faktori ishtirok etadi. Ular Rim raqamlari bilan belgilanadi:

1. I – Fibrinogen
2. II – Protrombin
3. III – To‘qima faktori (Tromboplastin)
4. IV – Kalsiy (Ca²⁺)
5. V – Labil faktor
6. VII – Prokonvertin
7. VIII – Anti-gemofilik globulin A
8. IX – Kristmas faktori (Anti-gemofilik globulin B)
9. X – Styuart-Prouer faktori
10. XI – Plazma tromboplastin antecedenti
11. XII – Xageman faktori
12. XIII – Fibrin stabilizator faktori

📌 Qon ivishining VI faktori mavjud emas. Ilgari VI faktor bor deb hisoblangan, lekin keyinchalik aniqlanishicha, u aslida V faktordan farqlanmaydi. Shu sababli VI faktor nomi rasmiy ravishda bekor qilingan.

➢ Koagulyatsiya jarayoni ichki va tashqi yo‘llar orqali boshlanadi:

➤ Tashqi yo‘l – to‘qima faktori (F-III) orqali faollashadi.
➤ Ichki yo‘l – qon tarkibidagi faktorlar (F-XII, F-XI, F-IX) orqali faollashadi.
➤ Har ikkala yo‘l F-X faollashishi bilan birlashadi va umumiy yo‘lni tashkil qiladi. Bu jarayon oxirida fibrinogen (F-I) fibringa aylanishi bilan tromb hosil bo‘ladi.

Qon ivish jarayonini baholovchi tahlillar

➤ Protrombin vaqti (PV) – tashqi yo‘lni baholaydi (norma: 11–15 soniya).
➤ Xalqaro normallashtirilgan nisbat (INR) – PV natijasining standartga muvofiqligini ko‘rsatadi (norma: 0,8–1,2).
➤ Aktivlangan qisman tromboplastin vaqti (aPTT) – ichki yo‘lni baholaydi (norma: 25–35 soniya).
➤ Trombin vaqti (TT) – fibrinogendan fibrin hosil bo‘lish jarayonini baholaydi (norma: 14–21 soniya).
➤ Fibrinogen miqdori – fibrin hosil qilish uchun zarur oqsil miqdorini baholaydi (norma: 2–4 g/l).
➤ D-dimer – fibrinning parchalanish mahsulotlarini ko‘rsatadi (norma:<0,5mg/l).
➤ Antitrombin III – tabiiy antikoagulyant miqdorini baholaydi (norma: 80–120%).

Agar qon ivish jarayoni buzilgan bo‘lsa, bu gemofiliya, Von Willebrand kasalligi, DVS sindromi yoki trombofiliya kabi patologiyalarga olib kelishi mumkin.